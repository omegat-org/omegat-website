<div class="container">

<h3>Filosufia di l’«&nbsp;open source&nbsp;»</h3>

<p>OmegaT hè un prughjettu è un appiecazione à fonte aperta o «&nbsp;Open Source&nbsp;». Vole si dì chì u codice di fonte di u prugramma hè dispunibule è chì a licenza d’OmegaT hè cuncepita per cuncede una libertà maiò à l’utilizatori. Quelli ponu impiegà OmegaT senza pagà è sò liberi dinù di cupià u prugramma è di distribuiscellu. </p>

<p>Un altru aspettu impurtantissimu di sta libertà hè chì l’utilizatori ponu mudificà u codice di u prugramma. D’altronde, per a mossa di l’«&nbsp;open source&nbsp;», ghjè più impurtante per l’utilizatori d’esse liberu di mudificà u prugramma daperelli in u scopu d’adattallu à i so bisogni, chè d’ùn avè nunda à pagà per impiegallu. Per traduce st’idea, si pò oppone quì «&nbsp;libertà d’espressione&nbsp;» à «&nbsp;entrata libera&nbsp;» in u sensu&nbsp;: di rigalu o senza pagà.

</p><br/>

<h3>Filosufia di u prughjettu OmegaT</h3>

<p>U prughjettu OmegaT hè animatu di u listessu spiritu. L’utilizatori ponu scaricà u prugramma è sò liberi d’impiegallu. Toccu à elli di cuntribuisce à u prughjettu&nbsp;; l’utilizatori ci sò incuragiti ma micca custretti. Di più, a forma di participazione ùn hè micca imposta. Per indettu, hè pussibule di scrive u so propiu manuale di l’utilizatore o di fà un filmettu per mustrà cumu impiegà OmegaT&nbsp;; e cuntribuzioni ghjudicate ghjuvevule da i membri di u prughjettu seranu messe à dispusizione di a cumunità di l’utilizatori d’OmegaT. Per e tacche di rutina, i vuluntarii chì travaglianu nant’à u prughjettu OmegaT godenu di a libertà a più maiò pussibule per sceglie a forma di a so cuntribuzione. Sta manera di non-intervenzione hè chjamata da u cuurdinatore attuale di prughjettu una «&nbsp;anarchia delegata&nbsp;»</p>

<p>Sarrimanenti, ci sò dinù duminii chì richiedenu un certu gradu di cuurdinazione. Per indettu, ognunu hè liberu di mudificà u codice di u prugramma d’OmegaT è di pruponelu à a squadra di sviluppu. A manera a più sicura per i sviluppatori di vede i so cambiamenti pigliati in contu hè di seguità l’istruzzioni scritte nant’à a <a href="https://omegat.readthedocs.io/en/latest/01.ContributingOmegaT/">pagina di cuntribuzione à OmegaT</a> chì fà parte di a bella <a href="{% tl documentation %}#developers">documentazione per i sviluppatori</a> ufferta da OmegaT. Ma solu i cambiamenti chì sò ghjudicati ghjuvevule per l’utilizatori d’OmegaT seranu integrati à u prugramma. St’organizazione assicureghja a prutezzione di l’interessi di l’utilizatori è hà permessu dinù à OmegaT di guadagnà <a href="http://mac.softpedia.com/get/Word-Processing/OmegaT.shtml">l’attestazione «&nbsp;100% Free&nbsp;» da Softpedia</a>.</p><br/>

<h3>Sviluppu d’OmegaT</h3>

<p>Cum’è tutte l’altre attività di u prughjettu, a prugrammazione d’OmegaT hè fatta da vuluntarii chì amministreghjanu i sviluppi è l’amendamenti in armunia cù a filosufia di u prughjettu. D’altronde, l’utilizatori pudenu dà u so avisu di parechje manere per suggerì amendamenti è cuntribuì à u sviluppu è à l’avvene di u prughjettu.</p>

<p>In primu locu, ci vole à menziunà u <a href="{{ site.data.links.support }}">gruppu d’utilizatori OmegaT</a>. Ghjè u puntu centrale di a cumunità di l’utilizatori d’OmegaT. Hè ricumandatu à i novi utilizatori di facci e so sugestioni. In stu locu, si pò amparà chì a funzione desirata hè dighjà messa in ballu o chì ci hè raghjoni chì impediscenu a so messa in ballu. O ancu ch’elle esistenu funzioni o suluzioni più pratiche.</p>

<p>E discussioni tecniche di i cambiamenti sò pigliate direttamente in contu da i sviluppatori d’OmegaT. Per què, ci hè una <a href="https://lists.sourceforge.net/lists/listinfo/omegat-development">lista specifica di diffusione</a> per cuntattali.</p>

<p>Ogni sugestione di mudificazione o d’amendamentu d’OmegaT sottumessa da un utilizatore hè esaminata da a squadra di sviluppu. Sta prucedura simplificheghja l’amministrazione di e sugestioni numerose. Ogni pruposta, chjamata «&nbsp;request for feature enhancement (RFE)&nbsp;» in inglese, hè <a href="https://sourceforge.net/p/omegat/feature-requests/">amministrata quì</a>.</p>

<p>Dapoi u principiu di u prughjettu, centinaie di pruposte sò state sottumesse, è numerose sò quelle chì sò state sviluppate è messe in ballu. Sarrimanenti, una sottumissione ùn hè micca una assicuranza chì a pruposta serà autumaticamente sviluppata è distribuita. A scelta serà fatta da a squadra di sviluppu s’ella cunsidereghja chì ci serà un benefiziu per OmegaT, è dinù chì ci hè abbastanza risorse dispunibule per u sviluppu di a funzione nova. </p>

<p>I sviluppatori d’OmegaT, tutti vuluntarii, seranu più pronti à sviluppà una pruposta d’amendamentu s’è u travagliu di sviluppu hè finanziatu da quellu chì a dumanda. <a href="sponsorship.html">U cumparaticu hà dighjà permessu l’aghjuntu di certe funzioni.</a>S’è vo site pronti à suvvensiunà u travagliu di sviluppu d’una funzione specifica ch’ellu vi piaceria d’impiegà in OmegaT, ci vole à cuntattà direttamente a squadra di sviluppu. Hè dinù pussibule chì d’altri sviluppi cummissiunati da sviluppatori esterni fussinu integrati in OmegaT. Quì dinù, u scopu principale di u sviluppu liberu hè listessu&nbsp;: ogni cambiamentu fattu à OmegaT deve esse un benefiziu per l’appiecazione è i so utilizatori.</p>


</div>
